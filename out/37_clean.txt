巧对录
卷之一
纪文达师曰：昔宋人四六喜缀成句，然一篇之内，不过数联而已。宋人诗话又喜称巧对，如“带眼，琴心”；“杀青，生白”之类。一集之内，亦不过数联而已。至于累牍连篇，集为巨帙，抽黄对白，巧若天成，合璧分璋，词如己出，未有若我朝康熙中之御定《分类字锦》六十四卷，采掇成语，分类编成，剪裁皆得其菁华，配隶务权其铢两，无一字一句之不工，后有作者，弗可及矣。按：《分类字锦》中，《巧对》一门最为工丽，今录其尤佳者如左。如：
地媪；天公。山骨；泉心；雌霓；雄风。湖目；溪心。笠泽；弁山。青女；黄姑。礼鼠；文狸。赤舄；缁衣。传癖；书淫。獐怯；狐疑。眉语；手谈。鱼婢；虾姑。鸢肩客；羊鼻公。青眼客；黑头公。喜欢铺；惶恐滩；雌雄剑；子母钱。西门豹；东方虬。金刚舞；夜叉歌。冀北马；汝南鸡。凤尾诺；龙爪书。牛心炙；熊胆丸。龙须草；马面菘。三语掾；一字师。郑牛识字；丁鹤能歌。耐辱居士；离垢先生。郑公孙黑；燕太子丹。三日仆射，七岁尚书。
又有《借对》一门，如：
羊角；鹅毛。鹊层；獐牙。赤兔；斑龙。凤子；龙孙。鸭脚；鸡头。鸡距；龙鳞。白凤；乌龙。边都护；水中丞。金衣公子；赤弁丈夫。又有《数目》一门，如：
九折；三危。三火；九冰。六旦；五晨。三甲；六丁。三露；五烟。八座；三台。六漠；八溟。九舜；十尧。七佛；九仙。一钵；三衣。二韭；三菁。万回；千处。百雪；千霜。六七；五三。五九；十千。万万；千千。下九；前三。七色；千光。万听；千闻。双钩帖；百衲琴。八妃渚；三公山。三鸦水；双兔坡。四照蕊；五名香。四分律；五条衣。十年三赋；一日百函。八重七色；十影九形。四窗八达；五至九房。一湾一浦；千曲千溠。又有《干支》一门，如：
五卯；六庚。卯酒；午茶。亥日；寅年。五戊；三庚。寅蛤；乙禽。甲乙帐；戊己屯。壬寅露；甲子霄。穷丙子；雌甲辰。二丙穴；三癸亭。谷漦午；峰耸丁。甲乙相伍；戊巳为坚。尧时丙子；楚国庚寅。燕避戊巳；蝠忌庚申。看辰合药；过卯煎茶。
又有《卦名》一门，如：
解雨；巽风。履正；升中。风涣；雷随。履艮；升离。占巽；候离。益圣；革凡。九坎；二咸。白贲；黄离。蹇蹇；师师。谦矩；丰规。鳞萃；羽丰。坎坎；离离。涣涣；临临。井井；谦谦。履素；颐真。八方大有；六合同人。物与无妄；政贵有恒。
又有《采色》一门，如：
大赤；纯黄。官绿；帝青。素白；朱丹。真白；自红。修白；高青。旋碧；凝青。嫣嫣紫；楚楚青。朱朱白白；碧碧黄黄。素以为绚；青出于蓝。可黄可黑；或素或青。
纪文达师曰：《左氏传》一书，文繁词缛，学者往往纬以俪语，取便记诵。见于《宋史·艺文志》者，有崔升等十余家，今并亡佚。唯存徐晋卿《春秋经传类对赋》一卷，凡一百五十韵，一万五千言，高士奇尝为之注，《通志堂经解》亦收之。按：此书已著录四库，《提要》称其属对虽工，而无当于义理。今复按之，誓句殊不多见，兹择其最工者录之，以存旧帙之梗概焉。
如《君德门》云：
齐桓从善如流；晋文好学不贰。用人于次睢之社，乃独霸之是求；请命于降莘之神，其何土之能得。不以人从欲，而以欲从人，宋襄何忧鲜济；唯有可献否，亦有否献可，齐景始得为和。君子是以知齐灵公之为灵也；大夫其未喻楚共王已命共乎。《政治门》云：
宝近乃得贫，何以饶国；谷出不过籍，所以丰财。和民以乱，犹治丝而棼；为政以礼，则执热有濯。《天文时令门》云：
圣人在上，冬无愆阳，夏无伏阴，春无凄风，秋无苦雨；君子有时，朝以听政，昼以访问，夕以修令，夜以安身。金为火胜，吴楚其仇；龙遇蛇乘，宋郑必耗。日食不书朔，史官失之；火伏而有螽，司历过也。螽坠于宋，告则必书；蝝生于冬，饥犹有幸。《祭祀门》云：
雩上辛，再雩季辛；烝正月，又烝五月。顺祀先公，乃作窃弓之盗；有事群望，果征当璧之祥。《储贰门》云：
晋人之难欲立长君；楚国之举恒在少者。哀姜哭市，襄仲失援；穆嬴啼朝，宣子畏逼。叔姬无宠，舍亦无威；子良以贤，坚亦以顺。《臣道门》云：
司聪司明司味，各无失官；书名书服书勋，其敢弃命。和诸戎而五利备，实唯魏绛之谋；建一官而三物成，端赖祁奚之举。虎为郑栋，折将压焉；宿实鲁楹，恶其去是。免囚劝能，犹将十世宥叔向；乡师引过，不以一眚掩孟明。外选旧，内选亲，德劳不失；称其仇，立其子，谄比两忘。
君赐未忘，颍谷封人赐类；母存请遗，翳桑饿者逃名。异哉子之名，仇以兆怨；取于父为类，命之曰同。葛藟庇其本根，忍纵寻斧；草木同其臭味，焉敢差池。《夫妇门》云：
男有室，女有家，无相渎也；和而义，柔而正，能无上乎。《家国门》云：
皮存毛附；唇亡齿寒。郑岂内臣；虞犹外府。神降于莘，非缘兴虢；鬼谋于社，实兆亡曹。布衣帛冠，五千人之遗，文公兴卫；生聚教训，二十年之外，勾践灭吴。齐非吾耦，楚非吾族，鲁郑之谋略同；大不在边，细不在庭，子成之择唯慎。《妖祥门》云：
郑蛇交斗；宋鹢退飞。石何故而言；星有时而陨。虢旗易取，贲贲兆于童谣；宋庙大灾，譆譆闻于亳社。天道远，人道迩，裨灶是亦多言；新鬼大，故鬼小，文仲何如其智。伏而盬其脑，晋文吉以得天；退而入于泥，吕锜亡于射月。《礼乐门》云：
太史观易象春秋，知周礼之尽在；伶工奏国风雅训，叹韶舞之无加。蔡侯之情敖在心，况其不父；楚围之威仪无则，何以似君。《赏罚门》云：
皇父氏之御，赏以耏门；辟司徒之妻，与之石窌。三辟之征，兴皆叔世；九刑之命，作自先君。赏盗去盗，臧纥不能；以逆戮逆，庆封其肯。上其手，下其手，州犁乃请问诸囚；亦左之，亦右之，王叔不能举其契。《朝会门》云：
息民继好，乃礼之经；亲仁善邻，为国之宝。拜皇华之五善，教以咨周；卒常棣之七章，期于好合。赋湛露不答，赋彤弓不答，大礼敢干；歌相鼠不知，歌茅鸱不知，淫人终灭。晋则已偷，何瘠牛之足畏；吴方无道，亦瘈狗之可虞。《武事门》云：
晋三驾而莫争；楚再世之不竞。师人多寒，赖有狭纩之拊；公徒弗怒，遂至执冰以嬉。乏为反正，岂容怙其隽才；武以止戈，何所陈于京观。诱以采樵，绞人尽覆；袭其藉稻，鄅子无归。燧系象尾而奔吴；马蒙虎皮以溃楚。汰舟而三寸入；蹲甲而七礼穿。《城邑门》云：
楚取州来，适以挑吴；晋城虎牢，实则逼郑。曹将亡宋而筑邑；齐欲灭莱而湮城。《人品门》云：
鸡惮牺而断尾；象有齿以焚身。贵而贫，民无求焉；富而骄，子必祸矣。孟明去晋，不受处父之骖；士会辞秦，快赠绕朝之策。室于怒，市于色；食其肉，寝其皮。《形体门》云：
骈胁薄而观，曹其无礼；跛足帷而笑，齐实召师。黰可鉴，古曰元妻；赤而毛，宋名弃妾。泽门之晳，邑中之黔，有诅有祝；佐恶而婉，痤美而狠，一废一兴。豺狼之声也，羊舌之族必亡；熊虎可畜乎，若敖之宗必灭。蜂目者忍能兴宫甲之围；豭喙者谗诡告孟钟之落。《车马门》云：
过门何须策短；及腹犹恃鞭长。锡鸾和铃昭其声；韅靷鞅靽观其备。《饮食门》云：
伏甲能攻于三爵，祸起熊蹯；公膳忍去其双鸡，怒生鹜泊。《服饰门》云：
火龙黼黻，衮耀其文；衡紞纮綖，冕昭其度。裘则狐而袖则羔，不说初矣；衣有襘而带有结，乃视过焉。《草木门》云：
蕰藻蘋蘩，荐之昭信；枣修榛栗，借以告虔。杞或歌夫生圃；莠犹指其在门。《鸟兽门》云：
鹤虽乘轩，焉能受甲；乌方集幕，已解围师。《四子书》中语有天然成对者，闻国初吴梅村过访某公，某适著《四书讲义》至《孟子胡王章》，未能下笔，而有愠色。吴曰；“夫子若有不豫色然。”某云：“先生何为出此言也？”相与抚掌大笑，遂竟夜成《四书对语》一册，今惜未见传本。
缪莲仙有辑《四书对语》，自二言至八言，不下数百则，亦一时之极思也。今择其警策者录之如左。
二言如：
才也；器之。熊掌；燕毛。吉月；凶年。无财；有命。披发；及肩。父母；子男。仲子；孟孙。铿尔；瑟兮。舍瑟；鼓琴。摩顶；胁肩。父召；子来。钻燧；伐柯。乡愿；里仁。不熄；其燃；赤也；白乎。屏气；养心。鹯也；凤兮。矢人；弤朕。西子；南人。及席；捐阶。自牗；出门。夷子；狄人。鸢飞；鲤退。卓尔；欿然。稽首；曲肱。掘井；冯河。
三言如：
子为善；我欲仁。端章甫；被袗衣。一家仁；百姓足。舜好问；汤执中。用不足；问有余。物交物；觚不觚。知者乐；仁则荣。为心害；不目逃。有牵牛；不问马。舜相尧；殷受夏。虽闭户；将入门。十一月；五百年。在陋巷；居于陵。虽孝子；独孤臣。仲叔圉；公伯寮。尊五美；举一隅。恶声至；礼貌衰。无欲速；不加多。仁且智；实若虚。徯我后；爰厥妃。尔为尔；才不才。曾晳后；阳货先。
四言如：
王赫斯怒；民具尔瞻。王之不王；朝将视朝。哀此茕独；反其旄倪。君子行法；小人犯刑。虽有恶人；卒为善士。父母俱存；妻子好合。善人是富；君子固穷。吾将仕矣；民皆仰之。穷不失义；富而无骄。得之不得；斯焉取斯。好行小慧；则乱大谋。有众逐虎；其父攘羊。修我墙屋；宜尔室家。吾闻西伯；子谓南容。请问其目；勿求于心。瞻彼淇澳；止于邱隅。譬诸草木；虽若丘陵。敏而好学；乐以忘忧。霜露所坠；日月有明。夫岂不义；然而未仁。乐然后笑；哀而不伤。予欲无言；女奚不曰。若圣与仁；使骄且吝。不得其门；宁媚于灶。
五言如：
小人喻于利；君子耻其言。异哉子叔疑；死矣盆成括。夫子焉不学；先生将何之。居简而行简；执柯以伐柯。望望然去之；迟迟吾行也。饭疏食饮水；披袗衣鼓琴。夫我则不暇；于予与何诛。胡不慥慥尔；何为纷纷然。星辰之远也；山川其舍诸。可谓具臣矣；愿为小相焉。非尔所及也；夫我乃行之。
六言如：
知者乐仁者寿；鄙夫宽薄夫敦。兽蹄鸟迹之道；鸡鸣狗吠相闻。言必信行必果；视思明听思聪。是闻也非达也；既来之则安之。江淮河汉是也；日月星辰系焉。富润屋德润身；居移气养移体。
七言如：
敏则有功公则说；威而不猛恭而安。敏于事而慎于言；持其志无暴其气。
八言如：
子谓之姑徐徐云尔；某何为是栖栖者与。
汤春生亦有《四书对语》，二言如：
自古；而今。故艺；而芸。所覆；奚冠。不熄；益深。徙义；近仁。有圉；无田。风也；水哉。效死；舍生。清矣；浊兮。其叶；则苗。象往；鲤趋。以栗；于茅。适市；抱关。遵海；冯河。一妾；九男。攘臂；曲肱。
三言如：
学不厌；仕而优。不百里；之一邦。仁内也；礼后乎。老吾老；亲其亲。物交物；才不才。如神在；其人存。强哉矫；恭而安。和无寡；德不孤。焉得刚；奚其正。浮于海；浴乎沂。使先觉；无后灾。载华岳；挟太山。有寒疾；则热中。好驰马；有牵牛。如归市；将入门。
四字如：
施于四体；执其两端。原泉混混；维石岩岩。修其天爵；教以人伦。率西水浒；逾东家墙。取土必得；视民如伤。或五十步；虽千万人。储子为相；管仲得君。十目所视；四体不勤。所求乎弟；不让于师。衣服不备；饮食若流。虽狎必变；又敬不违。变其彀率；范我驰驱。不遇故去；盍归乎来。尊其瞻视；善为说辞。犹湍水也；若大路然。若合符节；如鼓瑟琴。绸缪牗户；溥博渊泉。居必迁坐；立不中门。乐善不倦；强恕而行。雨露之养；日月有明。故益伊尹；若禹皋陶。无耻之耻；知和而和。失诸正鹄；见乎蓍龟。必因川泽；若决江河。行不由径；游必有方。大王王季；曾子子思。譬若掘井；可使在山。为臣不易；畜君何尤。
五言如：
得众则得国；有土此有财。其故家遗俗；虽孝子慈孙。庶人召之役；弟子服其劳。闻一以知十；枉尺而直寻。管氏而知礼；仲子恶能廉。居敬而行简；修己以安人。先进于礼乐；夫子之文章。亦不入于室；则往拜其门。
六言如：
八家皆私百亩；一朝而获十禽。故太王事獯鬻；若孔子主痈疽。舜其大知也与；禹吾无间然矣。仁者无不爱也；君子亦有恶乎。行义以达其道；当仁不让于师。今有璞玉于此；吾岂匏瓜也哉。
七言如：
敏则有功公则悦；淡而不厌简而文。尔何曾比予于是；吾亦欲无加诸人。是犹恶醉而强酒；譬如登高必自卑。鱼鳖不可胜食也；牛羊又从而牧之。盎于背施于四体；本诸身征诸庶民。持其志无暴其气；居之安则资之深。不行先王之道也；是以后世无传焉。辅世长民莫如德；令闻广誉施于身。
八言如：
有彼无恶，在此无射；虽愚必明，虽柔必强。非其道也非其义也；在所损乎在所益乎。鲁欲使乐正子为政；虞不用百里奚而亡。是不为也，非不能也；求则得之，舍则失之。为其养小以失大也；非徒无益而又害之。虽有其位，苟无其德；不得于言，勿求于心。虽袒裼祼裎于我侧；与谗谄面谀之人居。其为父子兄弟足法；皆有怵惕恻隐之心。正唯弟子不能学也；然则圣人且有过与。未有小人而仁者也；然则夫子既圣矣乎。
李小松按试江右、吉安两县，首题一为“富之”，一为“器之”；次题一为“使有菽粟如水火”，一为“犹以杞柳为桮棬”。一气相生，亦天然对仗也。
赵瓯北《簷曝杂记》云：有用经书成句成天然对偶者，如：
天维显思；民亦劳止。维汝一德；于今三年。有能奋庸；爰立作相。行此四德；弼予一人。文王之德之纯；周公之才之美。闲暇而明政刑；会通以行典礼。礼乐自天子出；笾豆则有司存。欣欣然有喜色；荡荡乎无能名。率百官若帝之初；于万年受天之祜。发号施令罔不减；陈善闭邪谓之敬。闻俎豆，未学军旅之事；听鼓鼙，则思将帅之臣。亶聪明而有作，不作聪明；由仁义以安行，非行仁义。五百里采，五百里卫，外包有截之区；八千岁春，八千岁秋，上祝无疆之寿。是为冯妇也；无若宋人然。迅雷风烈，烈风雷雨；绝地天通，通天地人。宰予昼寝，于予与何诛；子贡方人，夫我则不暇。孟孙问孝于我我；赐也何敢望回回。
