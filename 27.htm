<html>

<head>
<meta http-equiv="Content-Type" content="text/html; charset=gb2312">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<title>Couplet</title>
</head>

<body background="../couplet2.gif">

<p><font size="3"><a href="../../index.htm">水流云网主页</a> &gt;&gt; <a href="../couplet%20index.htm">对联大观</a>         
&gt;&gt;&nbsp;</font><font size="3"><a href="000.htm">《楹联丛话全编》</a></font></p>      
<p align="center">　</p>
<div align="center">
  <center>
  <table border="5" width="900">
    <tr>
      <td>
        <blockquote>
        <p align="center" style="line-height: 150%"><font color="#FF0000" size="1">&nbsp;</font><p align="center" style="line-height: 150%"><font color="#FF0000" size="5">《楹联丛话全编》</font><font color="#FF0000" size="3">清 梁章钜 梁恭辰 编著</font> 
        <p align="center" style="line-height: 150%">
        </center>
        <font size="3" color="#FF0000"><b>楹联三话</b></font> 
        <p align="center" style="line-height: 150%"><strong>序</strong>
        <p align="left" style="line-height: 150%">　<font size="3">　　余前撰《楹联丛话》十二卷，授梓于桂林。旋成《续话》四卷，授梓于浦城。年来各省皆有翻刻本，客有从余索取者，或向书坊转购以应之。去岁至扬州，同人又有录示若干条。铅椠之余，燕谈之顷，亦间有新得，皆随时条举而件系之。本拟附诸《浪迹丛谈》之末。今夏至杭州，以示张仲甫中翰，则劝余仍别为书，并力任搜访之勤以附益之。今冬就养东瓯，应酬稀简，遂以暇缉成卷。虽不能如前此之部居井井，然述旧事于简端，次之以祠庙，又次之以廨宇，又次之以名胜，又次之以赠答，又次之以寿联、挽联、集句、集字，而以杂记、谐谑终焉，则依然前刻之例也。既覆视之，往迹新闻，逸言琐记，亦复斐然可观。遂题为《楹联三话》。先以稿寄杭州，俾仲甫快读之。仲甫喜纲罗旧闻，勤勤恳恳，或更有所裨益扩充之，又何必不为《四话》之嚆矢乎！道光丁未嘉平，福州七十三叟梁章矩撰于东瓯郡署之戏彩亭。
        </font>
        <p align="left" style="line-height: 150%"><font size="3">&nbsp;</font>
        </blockquote>
    </td>
  </tr>
  </table>
</div>
<p>　</p>
<p align="center"><a href="../../index.htm"><img border="0" src="../../index01.gif" width="192" height="55"></a></p>

</body>

</html>
